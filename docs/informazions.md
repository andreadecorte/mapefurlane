# mapefurlane.eu

## Cemût che e je fate

Cheste mape che si pues viodi lì di [mapefurlane.eu](https://www.mapefurlane.eu) e je basade sui dâts di [OpenStreetMap](https://www.openstreetmap.org), un progjet pe creazion di une mape libare dal mont. Su la base di chescj dâts e je state metude in pîts une visualizazion che met in evidence dôs etichetis (o tags) par ogni gjenar di carateristiche gjeografiche:

```
name:fur
loc_name:fur
```

Il prin al corispuint al **nom te lenghe furlane in version standard**. Il secont al **nom inte version locâl** (se al è difarent di chê uficiâl). Un esempli al è *Gurize/Guriza*.

### Tecnicamentri

Une spiegazion par inglês e je disponibile tal [README](../README.md).

Dut ce che al covente par gjenerâ la mape al è chi dentri.

I dâts a vegnin discjamâts di [geofabrik.de](https://www.geofabrik.de/) che a met a disposizion estrats di OpenStreetMap dividûts par regjons e inzornâts ogni dì. Chescj dâts a vegnin po taiâts e netâts doprant doi imprescj a sorzint libare, [osmium](https://github.com/osmcode/osmium-tool) e [tilemaker](https://github.com/systemed/tilemaker). Produsìn cussì un file che al conten i dâts vetoriâi che nus coventin e che a cuvierzin il Friûl e alc ator. Chescj dâts e un stîl di visualizazion a son passâts a MapLibre JS che al è un imprest di visualizazion che nus permet di gjenerâ la mape finâl che si pues gjoldi lì di [mapefurlane.eu](https://www.mapefurlane.eu).

Dut il procès apene descrit al è automatic e al dopre un workflow GitHub che si pues cjatâ [culì](../.github/workflows/generate-and-publish.yaml).

### Ricercje

La ricercje e basade su [Nominatim](https://nominatim.openstreetmap.org/ui/search.html) e je [localizade](../index.html#L71), ven a stâi cui nons par furlan.

### Inzornaments

La date dai inzornaments dai dâts de mape e je disponibile in bas a diestre de mape. La sorzint e je un file [su chest depuesit GitHub](../MAPDATE.txt). Inzornâ chest file al invie il procès di gjenerazion e publicazion dai risultâts.

## Vino finît?

A livel di nons dai paîs, ducj i comuns e i paîs plui grancj a varessin di jessi par furlan; al è ancje un bon numar di monts, flum e lâts. Di cualchi bande si rive ancje a nivel di viis (provait a cirî Cjarlins o San Vît de Tor!).

In plui di chest, a mancjin ancjemò un grum di monts, roiuts, paisuts, nons des stradis, scuelis... no si à mai finît!

## Cemût fasio a dâus une man?

Il mût plui facil par judâ al è chel di regjistrâsi su [OpenStreetMap](https://www.openstreetmap.org) (si pues notâ come il sît al sedi par furlan se si dopre un sgarfadôr furlanizât come Firefox). Une volte culì al conven cjalâ la documentazion par scomençâ. Par mapâ si pues doprâ o l'imprest sul sît che si clame ID o se no un program separât come JOSM. Se o viodìn puescj, stradis o cualsisei carateristiche gjeografiche, o podin zontâ une etichete *name:fur* e ancje *loc_name:fur* se al covente. Altris risorsis e pagjinis di jutori si cjatin sul sît di [OpenStreetMap](https://www.openstreetmap.org/help).

## Storie

Mapefurlane.eu e nas ae fin dal 2011. La prime version si pues ancjemò cjatâ [culì](https://www.mapefurlane.eu/v1). Lis difarencis a son technichis e a livel di inzornament, che in chê volte al jere fûr par fûr manuâl.

La v2 e je vignude fûr tal mês di Març dal 2023.

## Altris progjets

Come che si diseve prime, i dâts di OpenStreetMaps a son libars, a disposizion di ducj. Mapefurlane al è une des visualizazions pussiblis, concentrade sul Friûl e lis variantis locâls.

Un biel progjet globâl al è [Americana](https://americanamap.org//#map=8.46/46.1027/13.3053&language=fur) che al pues mostrâ i nons intun grum di lenghis, e ancje par furlan, ancje se no lis versions locâls. Si pues però cumbinâ il furlan cun altris lenghis (furlan + catalan par esempli) e là oltri dal Friûl.

## Leams utii

* https://www.lapatriedalfriul.org/furlans-digjitait-furlan-un-teritori-dut-par-furlan-cu-lis-mapis-libaris/ articul te Patrie dal Friûl
* https://arlef.it/app/uploads/documenti/DPReg_Toponimi_ALLEGATO.pdf
* https://www.toponomasticafriulana.it
